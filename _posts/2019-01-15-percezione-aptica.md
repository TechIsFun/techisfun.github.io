---
layout: post
title: La percezione aptica
tags: [haptic feedback, pure data]
---

Il tatto
--------

Il senso del tatto può essere visto come un sistema multisensoriale
attivo. Il termine multisensoriale indica che le modalità del tatto
riguardano vari sistemi sensoriali, più precisamente:

-   sistema cutaneo;

-   sistema cinestetico;

-   sistema aptico.

Il sistema cutaneo riceve degli input sensoriali dai meccanorecettori
(le terminazioni nervose che rispondono a stimolazioni meccaniche)
situati nella pelle. Il sistema cinestetico (cioè quella parte del
sistema nervoso che si occupa della percezione della posizione e del
movimento degli arti) riceve informazioni dai meccanorecettori posti nei
muscoli, nei tendini e nelle giunture. Infine, il sistema aptico
utilizza le informazioni che provengono da questi due sistemi. Il
termine *aptico* è associato al tocco attivo, e nella vita di tutti i
giorni il tocco è proprio di questo tipo: muovendo gli arti e la pelle
su superfici ed oggetti, i sensori tattili vengono stimolati, rivelando
moltissime importanti proprietà del mondo che ci circonda.

Nel corso degli anni sono state formulate diverse definizioni di tocco
attivo o passivo. Secondo Gibson {% cite art:gibson %} il tocco è passivo quando
è assente il movimento volontario dei muscoli, mentre il tocco attivo è
costituito dall'esplorazione degli oggetti tramite comandi inviati dal
cervello ai muscoli. Loomis e Lederman hanno rielaborato il pensiero di
Gibson per ottenere una classificazione del sistema sensoriale in base
agli input usati; secondo tale classificazione esistono cinque
differenti modalità di tocco {% cite art:loomis %}:

1.  percezione tattile (cutanea);

2.  percezione cinestetica passiva (risposta cinestetica senza movimento
    volontario);

3.  percezione apitca passiva (risposte cinestetica e cutanea senza
    movimento volontario);

4.  percezione cinestetica attiva;

5.  percezione aptica attiva.

Solo negli ultimi due casi l'osservatore ha un controllo motorio sul
processo di esplorazione tattile.

Un'ulteriore classificazione può essere fatta tra le sensazioni
meccaniche del tocco (come pressione e posizione) e le sensazioni legate
alla temperatura e al dolore; in tal caso non è diverso solo il tipo di
sensazione, ma è diversa anche la tipologia di percezione neurale.

Neurofisiologia del tatto
-------------------------

{% include image-cap.html url="images/meccanorecettori.jpg" description="Sezione verticale della pelle della mano, con la locazione dei quattro
tipi dimeccanorecettori." %}

La pelle è l'organo sensoriale più grande del nostro corpo; nell'adulto
medio si estende per circa 2 metri e pesa dai 3 ai 5 chilogrammi. E'
composta di due strati: l'*epidermide* (la parte più esterna) e il
*derma* (la parte interna); in entrambi gli strati si trovano i
meccanorecettori, i responsabili della traduzione
degli stimoli meccanici in stimoli neurali. Si può considerare un
ulteriore strato compreso tra il derma e i muscoli: l'*ipoderma*; esso
contiene tessuti connettivi e grasso sottocutaneo, oltre alle
terminazioni dei meccanorecettori.

La pelle della mano contiene quattro diversi tipi di meccanorecettori,
distinguibili in base all'area percettiva e alla risposta agli stimoli.

Unità ad adattamento veloce --

:   Le unità ad adattamento veloce (FA - fast adapting) mostrano una
    rapida risposta alle deformazioni della pelle. Se la zona di
    ricezione degli stimoli è piccola e ben definita si parla di unità
    FAI, mentre le unità FAII sono costituite da zone ricettive più
    grandi e con confini poco definiti.

Unità ad adattamento lento --

:   Le unità ad adattamento lento (SA - slow adapting) esibiscono una
    risposta continua alle deformazioni sostenute della pelle; le unità
    SAI hanno una forte sensibilità dinamica e mostrano una risposta
    irregolare alle stimolazioni sostenute, mentre le unità SAII
    esibiscono maggiore regolarità nella risposta pur essendo meno
    sensibili.

Altri tipi di recettori rispondono alle stimolazioni termiche; sono
presenti unità di recettori che rispondono al caldo e altre che
rispondono al freddo, e tutte sono localizzate nella parte più esterna
della pelle. Assieme a questi si trovano anche i recettori del dolore.

I meccanorecettori presenti nei muscoli, nei tendini, nelle giunture e
nella pelle delle mani contribuiscono al senso cinestetico di movimento
degli arti; le terminazioni di diametro più largo codificano il tasso di
cambiamento della lunghezza delle fibre muscolari e le vibrazioni; le
terminazioni più piccole sono più sensibili nella fase statica
dell'attività muscolare.

Aspetti sensoriali del tatto
----------------------------

### Sensibilità e risoluzione

Molti esperimenti sono stati fatti per capire quali sono le soglie di
reazione umane alle deformazioni meccaniche della pelle, per poi scalare
l'ampiezza delle sensazioni in corrispondenza all'ampiezza degli stimoli
e trovare le relazioni tra le reazioni recettive e le caratteristiche
degli stimoli alle diverse soglie:

-   La capacità di risoluzione spaziale della pelle è stata misurata
    come la minima distanza tra due punti tale che questi vengano
    percepiti come distinti; utilizzando una griglia di punti, la
    capacità di risoluzione valutata è di circa 1 millimetro.

-   Gli esperimenti sulla capacità di risoluzione temporale, valutata in
    termini di sensibilità alle vibrazioni, hanno mostrato che gli
    adulti sono in grado di cogliere vibrazioni fino a 700 Hz, cioè
    possono distinguere intervalli temporali di circa 1.4
    millisecondi. Analizzando invece la capacità di individuare come
    successivi due impulsi, ciascuno di un millisecondo, si è trovato
    che i due devono essere separati almeno di 5.5 millisecondi.

Tutto ciò dimostra che la mano ha una capacità risolutiva spaziale
migliore dell'orecchio ma minore dell'occhio, mentre per la risoluzione
temporale la situazione si inverte, avendosi che la mano è migliore
dell'occhio ma peggiore dell'udito.

### Effetti della posizione del corpo e dell'età

La sensibilità della pelle varia in base alla parte del corpo che viene
stimolata: ad esempio il viso rileva forze di bassa entità, mentre le
dita sono più efficienti nell'elaborare informazioni spaziali. Gli
effetti dell'età sono stati studiati esaminando le soglie di rilevamento
delle vibrazioni: con l'avanzare dell'età queste soglie aumentano,
principalmente a causa della perdita di recettori. Lo stesso si verifica
per le soglie di rilevamento della densità spaziale; dai 20 agli 80 anni
si verifica un aumento di circa 1% all'anno delle soglie di
discriminazione della distanza tra due punti e nel rilevamento del loro
orientamento rispetto alle dita.

### Manipolazioni basate sulla sensibilità

Le informazioni ricevute dalla cute giocano un ruolo fondamentale
nell'interazione con gli oggetti. Basti pensare al fatto che le persone
dotate di alte soglie di discriminazione tendono ad afferrare gli
oggetti con più forza per poterli manipolare; per soggetti con gravi
problemi la manipolazione può diventare impossibile.

Afferrare e manipolare un oggetto richiede che la presa e le forze
vengano coordinate lungo una sequenza di stadi; i recettori forniscono
le informazioni necessarie a dosare e coordinare le forze per compiere
queste azioni. Ma le persone non usano solo le informazioni che vengono
ricevute istantaneamente dal cervello: vengono sfruttate anche le
conoscenze acquisite nelle esperienze passate circa il peso e le altre
proprietà degli oggetti. Ciò conduce all'uso di movimenti muscolari già
programmati e nell'adattamento di questi alle nuove proprietà degli
oggetti manipolati.

Percezione aptica delle proprietà degli oggetti e delle superfici
-----------------------------------------------------------------

Secondo Klatzky e Lederman {% cite art:lederman5 %}, il sistema aptico inizia
l'estrazione di informazioni già a partire dalle unità periferiche (i
recettori). Ciò contrasta con il metodo di funzionamento degli organi
visivi: la percezione visiva di un oggetto diventa ben definita solo in
seguito a varie elaborazioni di alto livello.

Sono state fatte varie distinzioni tra le tipologie di informazioni che
possono essere estratte dalla manipolazione di un oggetto o una
superficie. Una prima discriminazione è tra proprietà *geometriche* e
proprietà del *materiale*:

Proprietà geometriche --

:   Le proprietà geometriche sono specifiche di un oggetto e possono
    essere divise in *dimensione* e *forma*; inoltre possiamo
    considerare geometrie a livello microscopico e a livello
    macroscopico. A livello microscopico un oggetto è abbastanza piccolo
    da ricoprire solo una limitata regione della pelle, come la punta di
    un dito; ciò produce una deformazione sulla pelle che viene
    codificata dai meccanorecettori (in particolare dai SAI), ricavando
    una mappa della disposizione dell'oggetto e le sue profondità. Nel
    caso macroscopico l'oggetto viene avvolto dalle mani (o dagli arti
    in generale), raccogliendo informazioni dai sensori cinestetici e da
    zone della pelle che non sono continue (come le dita); la
    determinazione della geometria avviene integrando tra loro tutte
    queste informazioni.

Proprietà del materiale --

:   Le proprietà del materiale possono essere distinte, secondo Klatzky
    e Lederman, in *tessitura*, *rigidità*, *temperatura apparente* e
    *peso*. Le tessiture comprendono proprietà quali ruvidità, densità
    spaziale e viscosità. La rigidità non sempre corrisponde alla
    resistenza che oppone un oggetto (si pensi al tasto di un
    pianoforte: il tasto è rigido, ma nel momento in cui viene premuto
    non oppone una forte resistenza fino a quando non viene premuto fino
    in fondo); ciò significa che in questo caso entrano in gioco sia le
    informazioni cutanee che quelle cinestetiche.

### Ruvidità

Una superficie ruvida è costituita da asperità poste sopra un substrato
relativamente omogeneo. La tessitura può essere microscopica o
macroscopica: si parla di micro--tessitura se le asperità sono spaziate
ad intervalli dell'ordine del millesimo di millimetro; si parla di
macro--tessitura se gli intervalli sono di uno o due ordini di grandezza
più ampi. Con intervalli oltre i 3--4 millimetri, la superficie non
appare più come dotata di tessitura ma come una superficie liscia con
delle irregolarità puntuali.

Secondo vari studi, la ruvidità percepita aumenta all'aumentare dello
spazio tra le asperità; l'aumento della grandezza delle asperità invece
contribuisce a far avvertire la superficie come meno ruvida. La
percezione è influenzata anche dalle modalità con le quali questa
avviene: l'applicazione di una pressione sulla superficie con le dita
porta ad aumentare la ruvidità percepita; anche la diversa velocità di
esplorazione porta a considerare diversi livelli di ruvidità. Ciò che
invece non influisce è se il controllo è attivo o passivo; quindi le
informazioni cinestetiche giocano un ruolo marginale. Secondo il modello
formulato da Taylor e Lederman, la percezione della ruvidità è basata
sulla complessiva deformazione che lo stimolo provoca sulla pelle;
inoltre la deformazione può essere assunta come unidimensionale.

Quando gli stimoli vengono presentati sulla pelle nuda, l'uomo tende a
non considerare le vibrazioni nella valutazione delle macro--tessiture
(quindi lo spazio tra le asperità e la velocità di esplorazione
influiscono minimamente sul giudizio); il contrario avviene nella
percezione delle micro--tessiture, per le quali le vibrazioni permettono
di discriminare tessiture con asperità comprese tra 0.6 e 1.6 micron
spaziate di circa 100 micron.

### Peso

Weber nel 1834 notò che un oggetto viene percepito come più pesante
quando viene impugnato rispetto a quando viene semplicemente appoggiato
sulla pelle, suggerendo che il peso percepito non dipende solamente dal
suo valore oggettivo. Successivamente Chapentier e Dresslar
{% cite book:chapentier %} capirono che altri fattori intervengono nella
percezione del peso, dato che, tra due oggetti dello stesso peso e
diverse dimensioni, quello più piccolo sembra più pesante. Tali
osservazioni sono state confermate dai risultati di alcuni studi,
secondo i quali la percezione del peso dipende dalla resistenza che
questo oppone alla rotazione (in particolare dipende dagli autovalori
della matrice di rotazione).

Un altro fattore che influenza questo tipo di percezione è il materiale
di cui è costituito l'oggetto: oggetti composti da materiali più densi
vengono avvertiti come più pesanti; oggetti più scivolosi necessitano di
una presa più forte per essere manipolati, e ciò può condurre ad
avvertirli come più pesanti. L'influenza del materiale non è presente
tuttavia quando si considerano oggetti di grande massa o quando oggetti
di piccola massa vengono impugnati con forza.

In tutte queste percezioni è sempre presente una componente cognitiva,
che porta l'uomo ad utilizzare informazioni già acquisite in passato per
questo tipo di valutazioni.

### Curvatura

Con il termine *curvatura* si intende il tasso di cambiamento
dell'angolo della tangente ad una curva al variare del punto per il
quale passa la tangente. La percezione della curvatura viene influenzata
da eventuali altre superfici toccate in precedenza, oppure dal fatto che
la curvatura sia orientata lungo le dita, che tocchi il palmo o il dorso
della mano.

Durante l'esplorazione di una superficie curva, l'informazione più
importante (quella che viene valutata di più nella determinazione del
livello di curvatura o nella distinzione tra oggetti curvi e oggetti
piani) è data dalla differenza nelle posizioni relative delle dita.

### L'esplorazione manuale nella percezione delle proprietà degli oggetti

{% include image-cap.html url="images/esplorazioni1.jpg" description="Procedure di esplorazione aptica delle proprietà degli
oggetti." %}

Lederman e Klatzky {% cite art:lederman7 %} hanno individuato l'esistenza di
movimenti particolari che vengono eseguiti dalle persone
nell'esplorazione delle proprietà di un oggetto, e ogni tipo di
proprietà è associata ad una diversa *procedura di esplorazione*:

-   il *movimento laterale* è associato all'esplorazione delle
    tessiture;

-   con il *contatto statico* si cerca di massimizzare la zona di
    contatto con la superficie per individuarne la temperatura;

-   *impugnare* un oggetto serve per capire a grandi linee la sua forma
    e il suo volume;

-   esercitare una *pressione* fornisce informazioni sulla resistenza di
    un oggetto;

-   *tenere in mano l'oggetto* dà informazioni circa il suo peso;

-   l'*esplorazione dei contorni* serve a individuare i contorni precisi
    (e quindi la forma precisa) dell'oggetto in esame.

Percezione aptica dello spazio
------------------------------

Non esiste ancora una definizione universalmente accettata di *spazio
aptico*; Lederman, Klatzky, Collins e Wardell {% cite art:lederman6 %} hanno
introdotto una distinzione tra lo spazio che viene raggiunto ed
esplorato dalle mani e lo spazio che viene esplorato tramite movimenti
del corpo. Il primo tipo di spazio si può definire *spazio
manipolatorio*.

La percezione aptica dello spazio è anisotropica, in quanto non è
possibile applicare una metrica alle percezioni di questo tipo: esse
risultano distorte rispetto alla realtà e non sono uniformi lungo lo
spazio esplorato. Un primo tipo di distorsione è costituito
dall'illusione verticale--orizzontale: la lunghezza di linee verticali
viene sovrastimata rispetto alle stesse poste in orizzontale. Tale
illusione è stata riscontrata sia in soggetti ciechi che in soggetti
senza problemi di vista (quindi non è dovuta a illusioni visive) ed è
fortemente influenzata dal movimento delle braccia usato durante
l'esplorazione (dipende quindi dalla distanza relativa tra soggetto e
oggetto esaminato).

Un altro tipo di illusione riguarda il movimento radiale o tangenziale:
i movimenti radiali (verso il corpo e lontano dal corpo) tendono a dare
un giudizio sovrastimato rispetto ai movimenti tangenziali di uguale
estensione. Anche in questo caso è forte l'influenza della posizione
degli arti; ad esempio una distanza percepita è più grande se la mano si
trova vicina al corpo.

Il terzo tipo di illusione riguarda l'orientamento obliquo: riprodurre
l'orientamento di un'asta è più difficile quando questa è obliqua (a 45
gradi ad esempio). Si è visto inoltre che l'effetto è maggiore quando è
presente la forza gravitazionale rispetto a quando questa viene
annullata con dei pesi che la controbilanciano; infatti, se l'asta è
posta sul piano orizzontale, l'effetto non si presenta.

### Percezione di pattern bidimensionali e tridimensionali

Di seguito sono riportati i risultati di vari studi eseguiti su diversi
tipi di pattern aptici.

Pattern vibrotattili --

:   Un pattern vibrotattile viene generato stimolando una parte del
    corpo (usualmente le dita) tramite un insieme di punti di contatto.
    I punti di contatto sono costituiti da una matrice di spilli che
    vibrano circa 230 volte al secondo; le righe sono distanti tra loro
    circa un millimetro mentre le colonne circa $2.5$ millimetri. Due
    pattern che vengono presentati ad una certa distanza temporale tra
    loro possono sommarsi formando un nuovo pattern o produrre due
    distinte risposte; tali effetti si verificano anche se i pattern
    vengono presentati allo stesso istante su dita diverse della mano.
    Le interazioni spaziali si verificano se il pattern stimola aree
    comuni della pelle o quando provocano uno stesso tipo di reazione su
    zone diverse della pelle; l'abilità di discriminare i pattern è
    inversamente proporzionale all'area di pelle che viene stimolata da
    tutti i pattern.

Pattern bidimensionali e forme libere --

:   I pattern bidimensionali sono composti da un insieme di sporgenze
    lineari o puntuali, come ad esempio il Braille. I meccanorecettori
    coinvolti principalmente nella percezione di queste trame sono i
    SAI, i quali agiscono su piccole aree e quindi sono più sensibili
    alle discontinuità di una superficie, e insieme producono una
    risposta che preserva la forma della superficie stessa. Se i pattern
    bidimensionali rappresentano oggetti reali, il riconoscimento di
    questi è guidato in gran parte dalle conoscenze visuali che si
    posseggono dell'oggetto in esame.

Oggetti tridimensionali --

:   Contrariamente alle riproduzioni bidimensionali, gli oggetti reali
    vengono riconosciuti molto bene al tatto. Una causa di ciò è che
    nella riproduzione bidimensionale viene eliminata una dimensione, la
    profondità, la quale può essere ricostruita tramite la vista ma non
    tramite il tocco. L'esplorazione solitamente inizia con
    l'individuazione delle caratteristiche locali, per poi passare
    all'estrazione delle caratteristiche globali dell'oggetto. Oggetti
    simili nella forma ma con diverse caratteristiche locali vengono
    tendenzialmente giudicati come diversi se l'esplorazione è aptica,
    mentre con l'esplorazione visiva vengono giudicati simili; il
    risultato dell'esplorazione aptica si avvicina a quello
    dell'esplorazione visuale man mano che il tempo di analisi
    dell'oggetto aumenta. Inoltre sembra che le persone tendano ad
    esaminare la parte frontale di un oggetto se viene usa la vista,
    mentre in un'analisi aptica si considera maggiormente la parte
    posteriore (quella che più spesso viene esplorata con le dita).

Sono stati eseguiti degli studi anche sull'interazione tra percezione
aptica e percezione visuale, allo scopo di verificare se l'attenzione
del soggetto viene rivolta automaticamente verso una certa zona dello
spazio o piuttosto viene attirata da degli stimoli. Se vengono stimolati
entrambi i sensi (tatto e vista) concordemente, allora l'attenzione può
essere rivolta spontaneamente sia nella modalità visiva che nella
modalità aptica; al contrario, una stimolazione visiva incongruente con
quella aptica può condurre ad una direzione errata dell'attenzione
aptica. Tale effetto è dovuto alla dominazione del senso della vista sul
senso del tatto e dipende dall'età del soggetto (all'aumentare dell'età
aumenta il ruolo del tatto) e dalla sua esperienza.

Memoria aptica
--------------

Nello studio della memoria umana è sempre stata data molta importanza
agli effetti degli stimoli visivi e uditivi; d'altro canto lo studio
della memoria aptica viene reso più difficile dal fatto che gli stimoli
aptici possono essere facilmente modulati da quelli visivi (oppure da
una memoria visiva).

Secondo Millar {% cite art:millar %}, esiste nell'uomo una memoria aptica che è
a breve termine e si limita a ricordare due o tre oggetti. Quando
vengono raccolte informazioni tramite il tatto, la loro rappresentazione
in memoria può essere intrinseca a questa modalità o più generica. Ad
esempio nell'esplorazione di piccoli pattern come il Braille o altre
tessiture, la rappresentazione avviene in termini di proprietà aptiche;
se invece i pattern possono essere organizzati secondo strutture
spaziali, le informazioni su queste strutture vengono memorizzate
assieme alle informazioni puramente aptiche. La rappresentazione aptica
è intramodale anche nel senso che tali informazioni possono essere usate
non solo dal tatto ma anche dalla vista; infatti spesso i pattern
esplorati apticamente vengono poi riconosciuti alla vista.

I bambini riescono a discriminare quasi sempre gli oggetti che vengono
loro presentati sia utilizzando sempre una stessa modalità di analisi
(solo aptica o solo visiva), sia utilizzando modalità diverse (a volte
aptica, a volte visiva). L'accuratezza di questi riconoscimenti tuttavia
decrementa se vengono analizzati oggetti non conosciuti; si pensa che
questo dipenda dal fatto che i soggetti effettuano una *categorizzazione
aptica* degli oggetti in base alle loro proprietà e alla disponibilità o
meno di una percezione visiva degli stessi.

La memoria umana può essere *esplicita* o *implicita*: la differenza tra
le due è che nell'uso della memoria esplicita il soggetto
volontariamente ricerca informazioni tra i suoi ricordi. La memoria
aptica può essere sia implicita che esplicita, ma con modalità diverse
rispetto alla memoria visiva.

Feedback aptico
---------------

Se si pensa al principio di azione--reazione di Newton, si capisce come
in natura non esiste il concetto di *feedback aptico*. Le variabili
intensive (come la forza) descrivono in modo astratto le interazioni,
mentre le variabili estensive descrivono lo stato del fenomeno
osservato, e non è possibile eseguire una separazione di questi due tipi
di variabili; le forze sono individuabili attraverso i loro effetti
sullo stato del fenomeno e tali effetti non sono necessariamente gli
stessi per fenomeni sotto la stessa influenza.

Non si può parlare quindi di feedback aptico nell'interazione tra
oggetti fisici, ma solo nell'interazione uomo--uomo o uomo--macchina.
Sia l'uomo che le macchine infatti possono essere visti come formati da
sensori e attuatori (gli oggetti invece costituiscono entità non
separabili da questo punto di vista). Come abbiamo visto, nell'uomo
esistono vari tipi di recettori che raccolgono le informazioni e le
trasmettono al cervello; per quanto riguarda le macchine invece è
evidente che, per poter ricevere e trasmettere una forza, devono essere
equipaggiate con sensori e attuatori artificiali. Come vedremo nel
capitolo dedicato ai dispositivi aptici, i dispositivi e le interfacce
aptiche posseggono queste caratteristiche.

Riferimenti
-----------

{% bibliography --cited %}
