---
layout: post
title: Esperimenti sulla percezione audio--aptica
tags: [haptic feedback, pure data]
---

{% include tesi-disclaimer.html %}

Introduzione
------------

L'applicazione, completa nelle sue componenti di simulazione aptica e
audio, è stata utilizzata per effettuare degli esperimenti di percezione
audio--aptica. Questo ha due obiettivi: il primo è verificare la
correttezza dell'applicazione, cioè serve a capire se effettivamente
riesce ad infondere nei soggetti le sensazioni che noi vogliamo
simulare, in particolare quella di controllare un corpo che striscia su
una superficie; il secondo obiettivo è capire come avviene nei singoli
soggetti la percezione bimodale audio--aptica, quale senso prevale tra
tatto, vista e udito, quali caratteristiche della scena virtuale vengono
prese in considerazione e quali invece vengono trascurate.

La percezione visiva non rientra nell'oggetto del nostro studio, infatti
per questo motivo la scena presentata è graficamente molto semplice,
l'essenziale per permettere una corretta interazione tramite l'uso del
Phantom  Omni ; tuttavia in alcuni casi, come vedremo nel seguito,
alcuni soggetti sono stati influenzati lo stesso nelle loro percezioni
dalla componente grafica.

Il tipo di percezione uditiva che si vuole studiare riguarda l'ascolto
dei suoni di tutti i giorni; in particolare non si vuole che l'utente
riconosca la sorgente del suono, bensì le caratteristiche della sorgente
(la sua ruvidità) e dell'evento che genera il suono (un rotolamento o
uno sfregamento).

Studi precedenti
----------------

Sebbene gli esperimenti di percezione vengano svolti da più di
trent'anni, solo negli ultimi tempi la tecnologia ha reso possibile
l'utilizzo di strumenti che permettano l'interazione con un ambiente
virtuale. Quando tali dispositivi non erano disponibili, gli esperimenti
di percezione aptica venivano condotti facendo interagire i soggetti con
oggetti reali usando direttamente le mani; i suoni erano reali e non
simulati; se non si volevano fornire suggerimenti visivi, l'oggetto
veniva nascosto.

### Lederman -- Percezione uditiva delle tessiture (1978)

Susan Lederman {% cite art:lederman2 %} nel 1978 ha svolto un insieme di tre
studi mirati a investigare il ruolo del suono prodotto dal tocco nella
percezione della tessitura di una superficie, nei quali ai soggetti era
data la possibilità di giudicare la ruvidità della superficie solamente
basandosi sul suono. Questi giudizi si sono dimostrati simili, ma non
uguali a quelli dati solo in base alle sensazioni aptiche. Negli
esperimenti in cui venivano forniti entrambi i tipi di sensazioni, i
soggetti tendevano ad usare maggiormente le informazioni aptiche.

#### Esperimento 1

Nel primo esperimento i soggetti devono stimare la ruvidità di un
insieme di piatti di diversa dimensione basandosi solamente sul suono
prodotto dal tocco di questi; il suono viene generato dallo
sperimentatore. Dai risultati è emerso che la ruvidità percepita
decresce leggermente all'aumentare della grandezza del piatto, mentre è
proporzionale alla pressione esercitata con le dita, e tale effetto è
più evidente quanto più grande è il piatto.

#### Esperimento 2

Nel secondo esperimento viene chiesto ai soggetti di giudicare la
ruvidità degli stessi piatti, ma in due condizioni diverse. Nella prima
la stima viene basata solo sulla percezione aptica (il suono viene
mascherato); nella seconda invece ogni utente ha a disposizione sia gli
stimoli aptici che gli stimoli uditivi, entrambi prodotti dall'utente
stesso nella sua esplorazione dei piatti.

Non si sono verificate differenze significative tra i risultati nelle
due modalità, e gli effetti riscontrati sono simili a quelli del primo
esperimento, a differenza del fatto che la dimensione influisce ancora
di più sulla ruvidità percepita, mentre la pressione esercitata ha un
effetto minore. Rispetto al primo esperimento invece si è notato che la
diminuzione della ruvidità percepita è più marcata quando vengono
avvertite solo le sensazioni aptiche rispetto a quando vengono avvertite
solo quelle uditive. Dato che i risultati delle due modalità (solo tatto
e tatto più udito) non sono molto diversi, si deduce che in questo
secondo esperimento gli utenti non hanno usato molto le informazioni sul
suono prodotto per discriminare le diverse ruvidità.

#### Esperimento 3

In questo terzo esperimento sono stati usati piatti di ruvidità
variabile, e i soggetti dovevano giudicare in tre diverse condizioni:
solamente ascoltando il suono prodotto dallo sperimentatore, solamente
esplorando con le dita la superficie dell'oggetto e infine avendo a
disposizione entrambi i tipi di sensazioni.

La ruvidità percepita tende a crescere monotonicamente con l'aumentare
dell'ampiezza delle scanalature sulla superficie dei piatti; quando sono
presenti entrambi gli stimoli, i soggetti tendono a dare giudizi simili
a quelli dati utilizzando solo il tatto, mentre la superficie viene
giudicata più ruvida quando è presente solo lo stimolo uditivo. Sono
stati analizzati anche gli effetti della forza applicata dalle dita e la
velocità di movimento delle stesse sulla superficie durante
l'esplorazione: la ruvidità stimata è tanto maggiore quanto maggiore è
la forza applicata, e ciò indipendentemente dalle informazioni
sensoriali coinvolte. Se si analizzano le differenze nelle stime
effettuate applicando una maggiore o minore forza con le dita, si nota
come queste siano più evidenti quando è presente solo lo stimolo uditivo
e le dita vengono mosse lentamente; se il movimento è veloce, le
differenze nelle stime sono più o meno le stesse in tutte le tre
modalità.

#### Osservazioni generali

Considerando i risultati di tutti e tre gli esperimenti, i giudizi dei
soggetti riflettono la loro abilità nel riconoscere i cambiamenti dovuti
alle alterazioni di dimensioni, scanalature, pressione e velocità di
movimento. Molto probabilmente i due aspetti degli stimoli acustici che
hanno influito di più sulle stime sono l'altezza (frequenza
fondamentale) e l'ampiezza; è stato notato infatti che l'altezza del
suono tende a decrescere all'aumentare della profondità delle
scanalature e della forza esercitata con le dita. Infine l'aumento della
velocità di esplorazione provoca un aumento dell'altezza e
dell'ampiezza.

### Guest, Catmur e Lloyd -- Interazioni audio--aptiche nella percezione della ruvidità (2002)

Negli studi di Guest, Catmur e Lloyd {% cite art:guest %} si è posta
l'attenzione sulla cosiddetta *illusione pelle--pergamena*, cercando di
dimostrarla attraverso tre esperimenti.

L'attrezzatura sperimentale prevede l'applicazione di fogli di carta
abrasiva su un disco di plastica, il quale ruota grazie ad un motore.
Tutto ciò è contenuto all'interno di una scatola di legno sulla quale è
prevista un'apertura per poter inserirvi la mano, in modo da nascondere
alla vista ciò che si tocca. Premendo un apposito pulsante posto sulla
scatola, l'utente può avanzare di esperimento in esperimento. Il suono
viene catturato da un microfono, processato in modo diverso a seconda
del tipo di esperimento e inviato al soggetto tramite un paio di cuffie.

#### Esperimento 1

Ai soggetti è stato chiesto di riconoscere ripetutamente quale tra due
campioni è quello ruvido e quale quello liscio, trascurando il suono e
basandosi esclusivamente sulle sensazioni date dal tocco della carta;
tuttavia il suono prodotto viene modificato effettuando
un'amplificazione o un'attenuazione in frequenza. Sono state proprio
queste modifiche a cambiare le stime dei soggetti. In particolare, per
il campione di carta liscia, amplificare le alte frequenze ha prodotto
un forte incremento di stime errate rispetto all'attenuazione delle
stesse frequenze; per il campione ruvido invece accade il contrario:
amplificare le alte frequenze porta a meno errori nelle stime rispetto a
quando le frequenze vengono attenuate.

#### Esperimento 2

In questo caso il microfono cattura il suono prodotto mentre il soggetto
si sfrega le mani; questo dovrà poi giudicare, oltre al livello di
ruvidità, se il suono dà una sensazione di mani asciutte o umide.

Per quanto riguarda l'analisi della ruvidità, la manipolazione
dell'ampiezza del suono o delle frequenze non porta a cambiamenti
significativi nelle stime. Quest'ultime invece cambiano quando entrambi
gli effetti vengono applicati simultaneamente; in particolare, quando il
livello di attenuazione è di -40dB, viene percepita una ruvidità via via
maggiore al crescere delle amplificazioni in frequenza. Per l'analisi
della ruvidità invece si ha che un suono più forte porta a percepire le
mani come più asciutte, e lo stesso effetto si ha con un'amplificazione
in alta frequenza.

#### Esperimento 3

Rispetto al secondo esperimento, si è introdotta l'analisi degli effetti
provocati da un ritardo applicato al suono percepito. E' risultato che
con un ritardo di 150 e 300 millisecondi viene percepita una ruvidità
maggiore rispetto a quando l'audio risulta perfettamente sincronizzato,
mentre si ha la sensazione di mani meno asciutte. In entrambi i casi
però l'effetto è più marcato quando il ritardo corrisponde a 150
millisecondi; il fatto che le percezioni non cambiano linearmente con
l'aumentare del ritardo può essere spiegato dal fatto che lo sfregamento
delle mani è un movimento periodico, e un ritardo di circa 300
millisecondi potrebbe riportare l'audio in fase con l'azione compiuta
dal soggetto.

### Lederman, Klatzky, Morgan e Hamilton -- Integrazione delle informazioni multimodali sulla tessitura di una superficie tramite una sonda (2002)

In uno studio del 1986 {% cite art:lederman4 %}, Lederman ha analizzato le
relazioni che intercorrono nella percezione della ruvidità tra le
sensazioni tattili e quelle visive . Agli utenti è stato chiesto di
giudicare l'aspetto della superficie mediante il tocco, e la sensazione
tattile che potrebbe fornire solo utilizzando la vista; nel 70% dei casi
è stato il tatto a fornire maggiori informazioni sulla natura della
superficie. Quando invece è stato chiesto di giudicare la densità
spaziale della stessa, è stato il senso della vista a fornire più
informazioni nel 70% dei casi. Ciò ha dimostrato che la risoluzione
spaziale del sistema visivo umano è maggiore rispetto a quella del
sistema cutaneo, mentre quest'ultimo è più preciso nella stima della
ruvidità. Successivamente invece è stata presa in considerazione
l'interazione tra tatto e udito {% cite art:lederman3 %}; contrariamente alle
ricerche già citate, questa volta la superficie veniva esplorata usando
una sonda in plastica rigida al posto delle dita. Dato che il suono
generato dal contatto tra una superficie e una sonda rigida è più forte
del suono generato quando sono le dita ad entrare in contatto con la
stessa superficie, ci si potrebbe aspettare che le informazioni sonore
giochino un ruolo più importante nella percezione bimodale. Ai soggetti
è stato chiesto di giudicare la ruvidità di una superficie in tre
distinte modalità: solo tramite il tatto, solo tramite l'udito e infine
sfruttando entrambi i sensi.

{% include image-cap.html url="images/lederman.jpg" description="" %}

Le stime maggiori sono state ottenute quando si poteva utilizzare solo
il tatto, quelle minori invece quando era disponibile solo lo stimolo
acustico (come è possibile vedere in figura); è stato calcolato che il peso delle
informazioni tattili è del 62%, rispetto ad un 38% di quelle acustiche,
anche se queste percentuali variano da soggetto a soggetto: in alcuni si
è verficata una dominanza del senso del tatto, in pochi altri la
dominanza dell'udito.

Variando la distanza tra le asperità della superficie, è stato notato
che la ruvidità percepita cresce al crescere della distanza variata fino
ad un certo valore; distanze oltre a questo valore portano ad un
decremento della ruvidità percepita. In modo simile, al crescere
dell'intervallo tra le asperità diminuisce la sicurezza con la quale i
soggetti hanno compiuto le loro stime.

Aspetti innovativi
------------------

Il nostro esperimento è stato strutturato traendo spunto da tutte queste
ricerche e basandosi in modo particolare su quelle di Susan Lederman. E'
stata ripresa l'idea di analizzare la percezione audio--aptica in
diverse modalità, anche se in una concezione diversa. Se con gli
esperimenti precedenti ai soggetti venivano presentati prima solo gli
stimoli aptici, poi solo quelli uditivi e infine entrambi, nel nostro
caso vengono sempre presentati tutti gli stimoli contemporaneamente. Ciò
che cambia è che nella prima serie di esperimenti gli stimoli audio e
aptico variano concordemente, mentre nelle successive viene variato solo
uno dei due stimoli a seconda della superficie esplorata, mentre l'altro
viene mantenuto costante; in tal modo si creano le condizioni per
investigare come e quanto i sensi del tatto e dell'udito si influenzano
l'un l'altro. E' stato possibile realizzare ciò grazie al fatto che,
rispetto agli studi precedenti, la superficie che il soggetto deve
analizzare non è una superficie reale, bensì una rappresentazione
virtuale tridimensionale di una superficie. Inoltre tale
rappresentazione resta immutata al variare della ruvidità simulata,
rendendo così possibile mascherare importanti informazioni visive senza
mascherare la superficie stessa. Mascherare l'intera superficie avrebbe
sicuramente creato problemi agli utenti durante l'esplorazione; infatti
l'esplorazione "cieca" di un oggetto con l'uso delle mani è una cosa
naturale, acquisita nelle esperienze di vita, ma l'uso di un dispositivo
aptico è nuovo alla maggior parte degli utenti, così come l'esplorazione
di un ambiente virtuale. Si capisce così come sia utile al soggetto
avere un riferimento visivo per effettuare un'interazione corretta con
gli oggetti simulati.

L'uso di un dispositivo aptico come sonda di esplorazione e oggetti
virtuali al posto di oggetti reali introduce un'importante differenza
rispetto agli esperimenti effettuati in passato: infatti non si può
parlare di stimoli del senso del tatto negli stessi termini usati nella
descrizione delle prove fatte usando l'esplorazione con le dita. Il
sistema cutaneo e il dispositivo aptico hanno delle risoluzioni diverse;
sicuramente il primo ha una risoluzione maggiore di quella che può
fornire il secondo. Inoltre la nostra pelle è sensibile a pressioni,
vibrazioni e deformazioni locali, ed è da tutti questi eventi che
traiamo informazioni circa la natura dell'oggetto che tocchiamo. Il
dispositivo aptico può trasmette solo forze e vibrazioni, non
deformazioni locali, rendendo quindi più difficile la discriminazione di
tessiture a trame fitte; inoltre tale discriminazione è più difficile
quanto più bassa è la risoluzione del dispositivo, implicando che le
sensazioni trasmesse dipendono dal dispositivo utilizzato e dalla
qualità dell'implementazione software della simulazione.

Queste ultime considerazioni possono essere applicate anche agli stimoli
uditivi; anche in questo caso infatti lo stimolo trasmesso non è
prodotto da un'interazione reale, ma è simulato, e risulta tanto più
verosimile quanto più accurati sono i modelli fisici usati e quanto più
efficiente è la loro implementazione. Tuttavia ciò introduce una
notevole flessibilità rispetto all'uso di campioni audio preregistrati;
questi ultimi infatti devono subire complesse elaborazioni se vogliono
essere usati per simulare materiali o caratteristiche diverse di uno
stesso oggetto, mentre con l'uso dei modelli fisici è sufficiente
variare pochi parametri per ottenere suoni notevolmente diversi.

L'uso di un ambiente virtuale porta ad un ulteriore elemento nuovo
rispetto agli esperimenti precedenti: proprio perché quasi tutti i
soggetti sono nuovi a tale tipo di esplorazione (e quelli che non sono
nuovi hanno avuto solo poche esperienze occasionali), la memoria di
esperienze passate viene a giocare un ruolo di minore importanza.

Attrezzature e organizzazione sperimentale {#sec:setup}
------------------------------------------

Gli esperimenti sono stati eseguiti utilizzando un notebook dotato di
processore Intel  Core  Duo T2400, 2 gigabyte di memoria RAM e
acceleratore grafico ATI .

Il soggetto è seduto di fronte al notebook, con il dispositivo Phantom 
Omni  alla sua destra; tramite quest'ultimo viene trasmesso il feedback
aptico, mentre il feedback sonoro è trasmesso attraverso un paio di
cuffie stereo.

{% include image-cap.html url="images/phantomfriction.jpg" description="L'interfaccia grafica dell'applicazione" %}


L'interfaccia grafica dell'applicazione è mostrata nella figura; il rettangolo più chiaro rappresenta
la superficie da esplorare, mentre il piccolo cono azzurro rappresenta
l'estremità del dispositivo aptico. Il pannello sulla destra contiene
due insiemi di pulsanti radio (cioè mutuamente esclusivi): il primo
gruppo costituisce una scala divisa in sei gradazioni (da molto liscia a
molto ruvida) per la stima della ruvidità di una superficie, mentre nel
secondo gruppo è possibile scegliere il grado di sicurezza relativa alla
scelta della ruvidità.

Ad ogni soggetto è stato illustrato il funzionamento generico del
dispositivo aptico e come interagire con l'applicazione; non è stato
svelato tuttavia lo scopo dell'esperimento, il dettagli
dell'implementazione e della variazione dei parametri. Ad ogni
esperimento, l'utente ha avuto la possibilità di esplorare la superficie
virtuale per il tempo che credeva necessario; terminata l'esplorazione
doveva scegliere dal pannello a destra un grado per la ruvidità
percepita e il grado di sicurezza della risposta. Successivamente,
cliccando sul pulsante `Avanti` si passa allo scenario successivo:
graficamente non varia nulla, ma vengono variate le proprietà aptiche
della superficie e i parametri di generazione del suono. Per fare in
modo che l'utente si renda conto dell'effettivo cambiamento, è stato
aggiunto un contatore autoincrementante che riporta l'indice della scena
corrente. I pulsanti radio vengono selezionati tramite l'uso del mouse o
del touchpad; è stata implementata anche la possibilità di effettuare la
selezione tramite il dispositivo aptico: infatti, nel momento in cui
viene spostato il cursore al di fuori dello scenario tridimensionale
posizionandolo in un altro punto della finestra, su un altra finestra o
sul desktop, si va a controllare il cursore del mouse. Tuttavia tale
funzione è stata poi disabilitata in quanto sembrava indurre confusione
negli utenti.

Ogni esperimento prevede l'esplorazione di un totale di 36 scenari: 9
sono gli scenari distinti, ed ognuno viene ripresentato 4 volte. I primi
9 scenari costituiscono una fase di *training implicito*: tutti i
diversi scenari vengono presentati in ordine di ruvidità crescente, e
sono utili al soggetto per prendere confidenza con il dispositivo aptico
e con l'applicazione; di conseguenza, le percezioni relative a questi
scenari non sono considerate, anche se l'utente non è consapevole di
ciò. Successivamente vengono presentate tre serie composte dagli stessi
scenari in ordine sparso.

I nove stimoli sono stati scelti empiricamente, valutando nove diverse
combinazioni tra l'esponente $$\beta$$ del rumore $$1/f^\beta$$ e il fattore
di amplificazione tali da produrre una sensazione di ruvidità crescente:

scenario 1:

:   $$\beta=0.2$$, $$fattore~di~amplificazione=0.0010;$$

scenario 2:

:   $$\beta=1.2$$, $$fattore~di~amplificazione=0.0012;$$

scenario 3:

:   $$\beta=2.0$$, $$fattore~di~amplificazione=0.0030;$$

scenario 4:

:   $$\beta=0.6$$, $$fattore~di~amplificazione=0.0080;$$

scenario 5:

:   $$\beta=1.4$$, $$fattore~di~amplificazione=0.0100;$$

scenario 6:

:   $$\beta=1.8$$, $$fattore~di~amplificazione=0.0120;$$

scenario 7:

:   $$\beta=1.6$$, $$fattore~di~amplificazione=0.0160;$$

scenario 8:

:   $$\beta=1.8$$, $$fattore~di~amplificazione=0.0180;$$

scenario 9:

:   $$\beta=2.0$$, $$fattore~di~amplificazione=0.0210;$$

Per ogni soggetto e per ogni scenario distinto, i tre valori di ruvidità
percepita raccolti sono stati sottoposti ad un'elaborazione preliminare,
prima di essere utilizzati per una loro rappresentazione grafica. Per
prima cosa è stata fatta una media di questi tre valori; successivamente
i valori medi sono stati normalizzati, dividendo ognuno di questi valori
per la media dei valori percepiti dal soggetto e moltiplicando per la
media complessiva relativa a tutti i soggetti. Sulle stime così ottenute
è stata svolta una analisi ANOVA.

Una volta terminato l'esperimento, all'utente è stato presentato un
semplice questionario contenente le seguenti domande, quasi tutte con
risposta a scelta multipla:

1.  Cosa ti è sembrato variasse tra i diversi scenari? \[*La parte
    aptica* \| *L'audio* \| *Entrambi*\]

2.  Su cosa ti sei basato prevalentemente per giudicare la ruvidità?
    \[*Sulla parte aptica* \| *Sul suono* \| *Su entrambi*\]

3.  Una superficie ruvida è caratterizzata da asperità; secondo te,
    nelle superfici che hai percepito come ruvide, la distanza tra le
    varie asperità: \[*Rimane sempre costante per tutte le superfici
    ruvide* \| *Varia da superficie a superficie ma resta costante sulla
    stessa superficie* \| *Varia sempre, anche per la stessa
    superficie*\]

4.  L'aspetto grafico ha influenzato le tue valutazioni? \[*Sì* \|
    *No*\]

5.  Se sì, in che modo? A cosa ti ha fatto pensare? \[*Risposta
    aperta*\]

6.  In base a quanto hai percepito, secondo te il cursore: \[*Striscia
    sempre sulla superficie* \| *Rotola sempre sulla superficie* \| *In
    alcuni casi rotola, in altri striscia (in tal caso dire
    approssimativamente i casi in cui hai avvertito l'uno o l'alto tipo
    di movimento)*\]

7.  Secondo te, tra i vari scenari: \[*Varia solo il materiale della
    superficie* \| *Varia solo il materiale del cursore* \| *Variano i
    materiali di entrambi* \| *Non variano i materiali*\]

Tutti i soggetti hanno gentilmente offerto la loro partecipazione senza
ricevere alcun compenso.

Esperimento 1
-------------

{% include image-cap.html url="images/lineplot1.jpg" description="Grafico 1" %}


In questa prima serie di esperimenti vengono variati concordemente gli
stimoli aptici e sonori. I partecipanti sono 20 soggetti, di età
compresa tra i 21 e i 32 anni, 13 ragazzi e 7 ragazze. Quasi tutti i
partecipanti hanno riportato delle stime concordi con i livelli di
ruvidità simulati, come si può notare dal grafico 1, il quale riporta la dipendenza tra ruvidità
simulata (in ascissa) e la media della ruvidità percepita dai soggetti
per lo stesso livello (in ordinata). Nei primi scenari (quelli
utilizzati come training implicito), tutti i soggetti tendono a
sovrastimare la ruvidità, giudicando molto ruvide anche le superfici più
lisce. Tale problema viene però risolto dal training, il quale permette
all'utente di capire bene la variazione della scala; negli scenari
successivi infatti i soggetti iniziano ad utilizzare tutti i livelli di
ruvidità a disposizione.

Analizzando il grafico si nota un andamento piuttosto lineare che
spazia lungo tutti i valori possibili della scala data, la quale va da 0
a 5, dove 0 indica una superficie molto liscia e 5 una superficie molto
ruvida. 

{% include image-cap.html url="images/boxplot1_.jpg" description="Grafico 2" %}


Il grafico 2 dimostra invece che per alcuni scenari le
stime variano considerevolmente; questa condizione è molto evidente ad
esempio per il livello di ruvidità 7, e una spiegazione può essere
ricercata analizzando la successione nella quale gli scenari vengono
presentati all'utente. Gli scenari con livello di ruvidità 7 infatti
vengono quasi sempre presentati subito dopo uno scenario di livello di
ruvidità inferiore, ed è ipotizzabile quindi che sia questo ad
influenzare la percezione. Se una superficie ruvida viene presentata
subito dopo una superficie molto liscia, la prima viene stimata come più
ruvida di quello che è in realtà; se invece vengono presentate
successivamente due superfici poco diverse tra loro si otterranno stime
simili per le due. Queste considerazioni trovano riscontro se si
analizza la varianza dei risultati relativi al livello di ruvidità 5:
gli scenari che simulano tale livello di ruvidità seguono sempre scenari
che simulano ruvidità poco diverse, ed infatti le stime variano in un
intervallo più limitato.

Due soggetti sono stati scartati dall'analisi in quanto considerabili
come *outlier*, ovvero soggetti la cui media delle stime si discosta
troppo dalla media di tutti gli altri partecipanti: entrambi non hanno
saputo utilizzare pienamente la scala a disposizione.

Esperimento 2
-------------

Nella seconda serie di esperimenti i partecipanti sono 20 soggetti di
età compresa tra i 19 e i 30 anni, dei quali 14 ragazzi e 6 ragazze. Lo
stimolo acustico viene variato mentre
quello aptico viene mantenuto costante ad un livello tale da simulare
una superficie ruvida o poco ruvida ($$\beta=0.8$$, nessuna
amplificazione).

Anche in questo caso è stata confermata l'utilità del training implicito
come strumento che permette all'utente di prendere confidenza con il
dispositivo e con la scala imposta.

Dall'analisi delle stime è stato notato che la variazione discorde dei
due stimoli ha creato molta confusione nei soggetti che si sono
sottoposti a questa serie di esperimenti; infatti è risultato che:

-   più della metà degli utenti (11 soggetti) ha basato la propria stima
    o solo sullo stimolo acustico o su una combinazione di entrambi gli
    stimoli, producendo risultati variabili e concordi con la variazione
    della stimolo acustico (tali soggetti verrano indicati come primo
    gruppo);

-   alcuni soggetti non hanno preso in considerazione lo stimolo
    acustico o si sono fatti influenzare da questo in minima parte,
    producendo quindi stime della ruvidità che variano nel piccolo
    intervallo della scala compreso tra "poco ruvido" e "molto ruvido"
    (tali soggetti verrano indicati come secondo gruppo).

{% include image-cap.html url="images/lineplot2a.jpg" description="Grafico 3" %}
{% include image-cap.html url="images/boxplot2a.jpg" description="Grafico 4" %}

I grafici 3 e 4 si riferiscono alle stime date dal primo
gruppo. Nel primo dei due grafici è evidente un andamento lineare delle
percezioni simile a quello ottenuto nel primo esperimento; tuttavia si
nota come le variazioni più ampie si hanno in corrispondenza dei primi
due scenari, ovvero quelli in cui la discordanza tra stimolo aptico e
uditivo è maggiore (mentre l'audio simula una superficie liscia, il
dispositivo aptico ne simula una ruvida). Inoltre, i quartili e le
estensioni dei dati si allargano nelle due direzioni intorno al livello
5 (livello centrale), cioè aumentano le variazioni delle stime man mano
che aumenta l'incoerenza tra gli stimoli: questo sembra supportare
l'idea che la coerenza tra le modalità influenza la stima.


{% include image-cap.html url="images/lineplot2b.jpg" description="Grafico 5" %}
{% include image-cap.html url="images/boxplot2b.jpg" description="Grafico 6" %}

La stessa osservazione può essere fatta per il secondo gruppo. In questo
caso però non sono state ottenute delle stime altrettanto lineari (grafici 5 e 6), e la maggior parte di tali stime si colloca
tra i livelli 3 e 4. L'andamento non lineare delle stime relative ai
livelli dal quarto al nono può essere giustificato se si pensa che,
basandosi solo sulla percezione aptica (che resta invariata), la scala
delle risposte possibili diventa troppo ampia ed è difficile associare
sempre lo stesso livello di ruvidità agli stessi scenari; l'alternanza
infatti è sempre compresa tra i livelli 3 e 4, i quali corrispondono a
superficie "poco ruvida" e "ruvida".

Infine 4 soggetti sono stati considerati outlier in quanto non hanno
saputo utilizzare correttamente la scala a disposizione.

Esperimento 3
-------------

Alla terza serie di esperimenti hanno partecipato 14 soggetti, di età
compresa tra i 20 e i 35 anni, 10 ragazzi e 4 ragazze. A differenza
degli esperimenti precedenti, in questo caso viene variato solo lo
stimolo aptico, mentre
lo stimolo acustico resta costante ($$\beta=0.8$$, nessuna
amplificazione). Nuovamente il training implicito si è rivelato utile.
Rispetto alla seconda serie di esperimenti, la variazione discorde degli
stimoli ha indotto meno confusione nei partecipanti: alcuni di loro sono
riusciti a discriminare correttamente le due variazioni, mentre molti
hanno dichiarato di aver basato le loro percezioni maggiormente sullo
stimolo aptico. Ciò si riflette nella linearità del grafico in figura:


{% include image-cap.html url="images/lineplot3.jpg" description="" %}

Anche qui è stato riscontrato un fenomeno
simile a quello verificatosi nel secondo esperimento (anche se in misura
minore): nei primi scenari (quelli dove la discordanza tra i due stimoli
è massima) l'intervallo di variazione delle stime è molto ampio. In
questo caso bisogna aggiungere che alcuni soggetti, ad esperimento
finito, sostenevano di essere stati messi in difficoltà da una scala dei
valori di ruvidità troppo ampia. Due soggetti non sono stati in grado di
utilizzare i valori della scala e pertanto sono stati considerati
outlier.

Risultati sulla confidenzialità delle risposte
----------------------------------------------

Per esprimere il grado di sicurezza relativamente alle stime date, ogni
soggetto poteva scegliere fra tre risposte: "molto sicuro", "sicuro" e
"poco sicuro". Nella maggior parte dei casi i partecipanti hanno scelto
l'opzione intermedia (cioè si sentivano "sicuri" della loro stima).
Raramente invece si sono dichiarati "poco sicuri" (6 partecipanti al
primo esperimento non hanno mai scelto questa risposta); per alcuni ciò
è avvenuto in corrispondenza della stima di una superficie molto ruvida
subito dopo una molto liscia, mentre qualcun altro invece si è
dichiarato poco sicuro sulla percezione di una superficie di ruvidità
poco diversa dalla precedente.

Nel secondo esperimento si è verificato un decremento della sicurezza,
imputabile sicuramente alla variazione discorde degli stimoli. Il
decremento della sicurezza nel terzo esperimento invece è stato molto
più lieve.

Tutto ciò sembrerebbe confermare il fatto che le persone sono
influenzate maggiormente dal senso del tatto rispetto a quello
dell'udito. Tuttavia non è possibile effettuare una analisi esauriente
di questo tipo basandosi sulla confidenzialità delle risposte, in quanto
molti soggetti, in base a loro dichiarazioni al termine
dell'esperimento, non hanno saputo utilizzare questo strumento.

Risultati sul questionario post--esperimento
--------------------------------------------

### Esperimento 1

La maggior parte dei partecipanti (15 su 18) hanno percepito una
variazione di entrambi gli stimoli tra i diversi scenari, mentre 11
soggetti hanno dichiarato di aver basato le loro stime sia sullo stimolo
aptico che sullo stimolo acustico. Tre soggetti, pur avendo percepito la
variazione di entrambi gli stimoli, hanno basato la loro stima solo
sulla percezione uditiva, dimostrando una scarsa confidenza nei
confronti di ciò che hanno avvertito tramite il dispositivo aptico. Due
soggetti hanno percepito solo una variazione della parte aptica, basando
le loro stime solo su questa, mentre un solo soggetto ha avvertito una
variazione solo dello stimolo acustico, e pertanto ha basato le sue
stime solo su questo.

Riguardo alla distribuzione delle asperità sulla superficie, secondo il
50% dei partecipanti questa varia da superficie a superficie restando
costante sulla stessa, mentre per il rimanente 50% si ha una variazione
anche sulla stessa superficie. Dato che il profilo della superficie
viene ricavato da un rumore frattale, la distribuzione delle asperità è
del tutto casuale e varia anche sulla stessa superficie; tuttavia
l'illusione di una distribuzione costante può essere dovuta al fatto che
le asperità sono molto fitte.

Nonostante l'interfaccia grafica sia stata mantenuta la più semplice ed
essenziale possibile, 5 soggetti hanno dichiarato di essere stati
influenzati dall'aspetto grafico; tuttavia tale influenza dello stimolo
visivo consiste semplicemente nel constatare la concordanza tra il
movimento del dispositivo aptico e del cursore sullo schermo.

Per più della metà dei soggetti (12 su 18) il cursore strisciava sulla
superficie, 2 sostengono che il cursore rotola, mentre secondo i
restanti 4 tale sensazione varia: in corrispondenza di superfici più
ruvide hanno avvertito un moto di sfregamento, mentre per le superfici
lisce il cursore sembra rotolare.

### Esperimento 2

Pur avendo una variazione solo dello stimolo acustico, 11 soggetti su 16
hanno percepito una variazione di entrambi gli stimoli; tuttavia molti
di loro hanno dichiarato di aver percepito una variazione minima della
parte aptica in confronto alla parte acustica. I rimanenti partecipanti
invece sostengono che varia solamente quest'ultima.

Due soggetti facenti parte del secondo gruppo hanno dichiarato di
essersi basati prevalentemente sullo stimolo acustico per giudicare la
ruvidità, anche se, analizzando le loro stime, si capisce come invece
siano stati fortemente influenzati dallo stimolo aptico. Per contro, tre
utenti del primo gruppo sostengono di aver basato le loro stime
prevalentemente sullo stimolo aptico, mentre l'analisi delle stime
dimostra che sono stati influenzati fortemente dall'audio. Sempre nel
primo gruppo, i soggetti che hanno percepito una variazione di entrambi
gli stimoli hanno basato le loro stime su entrambi, mentre quelli che
hanno percepito solo una variazione dello stimolo acustico hanno basato
le stime su questo.

Anche in questo esperimento le risposte relative alla distribuzione
delle asperità si distribuiscono in modo uguale tra distribuzione
regolare sulla stessa superficie e distribuzione variabile anche sulla
stessa superficie.

Solo due partecipanti dichiarano di essere stati influenzati
dall'aspetto grafico: per entrambi la visione di una superficie sempre
liscia ha creato difficoltà nel capire come variava la ruvidità.

Secondo dodici soggetti il cursore striscia sempre sulla superficie; due
hanno riportato invece che a volte il cursore sembra rotolare e altre
volte strisciare (sulle superfici più lisce rotola mentre su quelle più
ruvide striscia). Per altri due infine il cursore è sembrato rotolare
sempre.

Rispetto al primo esperimento, è stato ritenuto opportuno chiedere ai
partecipanti se hanno percepito una variazione dei materiali di cursore
e superficie, in quanto superfici costituite di diverso materiale ma
aventi livello di ruvidità simile producono suoni diversi. La
maggioranza ha percepito una variazione del materiale della superficie;
secondo tre soggetti invece variano i materiali di entrambi, mentre per
altri tre i materiali non variano né per la superficie né per il
cursore.

### Esperimento 3

Secondo una metà dei partecipanti, tra i vari scenari cambia solo lo
stimolo aptico, mentre l'altra metà ha avvertito una variazione di
entrambi gli stimoli. Solo 3 soggetti hanno basato le loro stime su
entrambi gli stimoli, tutti gli altri si sono basati esclusivamente
sullo stimolo aptico; inoltre, i soggetti che nel questionario hanno
dichiarato di aver basato le loro stime su entrambi gli stimoli hanno
poi specificato di essere stati influenzati in minima parte dallo
stimolo acustico, basandosi principalmente su quello aptico.

Per 4 utenti le asperità sono distribuite in modo non costante anche
sulla stessa superficie, mentre per tutti gli altri la distribuzione
resta costante all'interno di una stessa superficie.

Nessuno è stato influenzato dall'aspetto grafico. I due terzi dei
partecipanti hanno avvertito un moto di sfregamento tra cursore e
superficie; i rimanenti, come è successo negli esperimenti precedenti,
hanno dichiarato che sulle superfici più lisce il cursore sembrava
rotolare, mentre in presenza di superfici ruvide hanno avvertito uno
sfregamento.

Secondo la maggior parte dei soggetti (7 su 12) tra i vari scenari viene
variato il materiale della superficie, mentre quello del cursore resta
costante. Un solo soggetto ha avvertito una modifica del materiale del
cursore, mentre per tutti gli altri i materiali non cambiavano mai.

Conclusioni sperimentali
------------------------

Negli studi condotti è stata confermata la predominanza del senso del
tatto sull'udito, anche nel caso in cui l'utente non sia chiamato ad
esplorare oggetti reali con l'uso delle mano ma oggetti virtuali con
l'uso di un dispositivo aptico. Nonostante questa predominanza, si è
visto come lo stimolo acustico in molti casi modula quello aptico:
infatti, più della metà dei partecipanti ha avvertito una variazione di
entrambi gli stimoli quando invece solo uno dei due veniva variato tra i
diversi scenari.

La scala dei valori di ruvidità utilizzata si è rivelata troppo ampia
per molti soggetti: questi si sono trovati in difficoltà a scegliere tra
i valori "molto liscia" e "liscia" e tra "poco ruvida" e "ruvida".
Questa difficoltà è stata anche riscontrata nei partecipanti
classificati come outlier; pur non avendo questi soggetti riportato
osservazioni in proposito, analizzando le loro stime più nel dettaglio
si nota una confusione nell'utilizzo dei valori estremi della scala. Non
sappiamo però se una scala ristretta a quattro valori (invece dei sei
attuali) possa risultare corretta o troppo restrittiva.

L'indagine sulla confidenzialità delle risposte non è stata condotta nel
modo ottimale. Come abbiamo visto, molti utenti non hanno prestato molta
attenzione a tale domanda, ritenendola poco importante o, in alcuni
casi, addirittura noiosa. Probabilmente poteva essere sufficiente
formulare solamente un quesito sul tema nel questionario
post--sperimentale.

Al di là di questi accorgimenti, come è emerso soprattutto dai risultati
del primo esperimento, è stato raggiunto l'obiettivo di creare
un'applicazione di realtà virtuale per l'interazione continua e bimodale
con superfici simulate. La componente aptica influenza molto la
percezione dell'utente, mentre la componente sonora, oltre ad aumentare
il realismo degli scenari virtuali, fornisce informazioni utili quando i
limiti del dispositivo aptico non permettono un'analisi accurata della
tessitura caratterizzante la superficie esplorata.

Riferimenti
-----------

{% bibliography --cited %}
